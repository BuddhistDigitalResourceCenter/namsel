Sample_book6/book6out/out_008_2R.tif
209				གནས་བདུན་པ་ཡེ་ཤེས་བསྟན་པ།

པའོ་ཞེས་མོས་པ་ཙམ་ཡིད་ལ་བྱེད་ནུས་པས་དེ་འདྲའི་མོས་པ་ཡིད་བྱེད་ཀྱི་དམིགས་ཡུལ་
དུ་རང་དང་ལྷན་ཅིག་འབྱུང་བ་ལས་གཞན་པའི་ཆོས་ཐམས་ཅད་ཅིག་ཅར་དུ་འགྱུར་
རོ་སྙམ་པ་དང་། སྒོམ་བྱུང་གིས་མོས་པ་ཡིད་བྱེད་ཙམ་མིན་པར་ཁམས་དང་ས་སོ་
སོའི་མཚན་ཉིད་དང་། བདེན་པ་རྣམས་ཀྱི་མཚན་ཉིད་དང་། རྣམ་པ་སོ་སོར་རྟོགས་
ཤིང་ངེས་པར་བྱེད་པས་ན། ཤེས་པ་གཅིག་གིས་དེ་ལྟར་ངེས་མི་ནུས་པ་ལ་བསམ་ནས་
ཆོས་ཐམས་ཅད་ཅིག་ཅར་ངེས་མི་ནུས་པ་འདོད་པར་སྣང་མོད། ཅེས་གསལ་བཤད་
མཛད་པ་ལྟར་ཐོས་བསམ་ཤེས་པས་ཡུལ་ཡིད་ལ་བྱེད་ཚུལ་དང་། སྒོམ་བྱུང་གི་ཤེས་
པས་ཡུལ་ཡིད་ལ་བྱེད་ཚུལ་མི་འདྲ་བའི་གནད་ཀྱིས་ཐོས་བསམ་གྱིས་བསྡུས་པའི་ཀུན་
རྫོབ་ཤེས་པས་སྤྱིའི་ཚུལ་དུ་ཆོས་ཐམས་ཅད་བདག་མེད་དུ་ཡིད་ལ་བྱེད་པ་དང་། སྒོམ་
བྱུང་གིས་དེ་ལྟར་མི་བྱེད་པར་གསུངས་སོ། །
	དེ་ལ་ཁ་ཅིག་ན་རེ། ཤེས་བྱ་ཆོས་ཅན། སྒོམ་བྱུང་གི་ཀུན་རྫོབ་ཤེས་པས་ཀྱང་
རང་དང་རང་ཚོགས་ལས་གཞན་པའི་ཆོས་ཐམས་ཅད་བདག་མེད་རྟོགས་པ་ཡོད་པར་
ཐལ༑ ཚོགས་ལམ་དུ་གྱུར་པའི་ལྷག་མཐོང་གི་དྲན་པ་ཉེར་གཞག་གིས་དེ་ལྟར་ཡིད་
ལ་བྱེད་པ་ཡོད་པའི་ཕྱིར་ཏེ། གནས་དྲུག་པ་ལས། སྤྱི་ལ་དམིགས་པ་ལ་གནས་ཏེ། །
དེ་དག་ལ་ནི་མི་རྟག་དང་། །སྡུག་བསྔལ་སྟོང་བདག་མེད་པར་ལྟ། །ཞེས་ཆོས་ཐམས་
ཅད་ལུས་ཚོར་སེམས་ཆོས་བཞིར་བསྡུས་ནས་འདུས་བྱས་ཐམས་ཅད་མི་རྟག་པ་དང་།
ཟག་བཅས་ཐམས་ཅད་སྡུག་བསྔལ་བ་དང་། ཆོས་ཐམས་ཅད་སྟོང་ཞིང་བདག་མེད་
པར་སྒོམ་པ་ཡོད་པའི་ཕྱིར། སྒོམ་ཚུལ་དེ་ཐོས་བསམ་གྱིས་བསྡུས་པའི་དྲན་ཉེར་སྒོམ་
ཚུལ་ཡིན་ཀྱང་། སྒོམ་བྱུང་གི་སྒོམ་ཚུལ་མིན་ཞེས་འདོད་པའང་མི་འཐད་དེ། སྒོམ་
